id,text,felszolalo,part
20142018_024_0002_0002,"VONA GÁBOR (Jobbik): Tisztelt Elnök Úr! Tisztelt Országgyűlés! A tegnapi napon 11 helyen tartottak időközi önkormányzati választásokat. Ezek közül két helyen volt érdekelt a Jobbik: Recsken és Ózdon. Október 12-én itt nyertünk. Örömmel közlöm az ország közvéleményével, amit már amúgy is tudnak, hogy mindkét helyen a jobbikos polgármester maradt tisztségében. Sőt, nemhogy polgármesteri tisztségét őrizte meg, hanem átütő erővel növelte a szavazatok számát és tette egyértelművé az ottani társadalmi akaratot.
Csak hogy a számokat is lássuk: Recsken október 12-én 12 szavazat választotta el tőlünk a Fidesz képviselőjét. Ez 120-ra nőtt a tegnapi napon, Ózdon Janiczak Dávidnak 66 szavazattal sikerült nyernie október 12-én. Most több mint 5200 szavazattal kellett beérnie (Taps a Jobbik padsoraiban.), úgyhogy kétharmados győzelmet arattunk, ha már a számoknál járunk.
De ami ezzel kapcsolatban szerintem fontos üzenet, hogy széles összefogással, egy hiteles, új erővel a kétharmados ámokfutás igenis megállítható, a kétharmados arrogancia igenis megállítható és megszüntethető. Ezért is mondtam azt én tegnap, és ezért mondta azt Janiczak Dávid is tegnap, hogy ez már nem 2014 választási évadának utolsó választási csatája volt, ez már a 2018-as vagy még korábban sorra kerülő választási küzdelem első csatája volt, amit a Jobbik győztesen vett mint akadályt.
Szeretném megköszönni természetesen az ózdiaknak és a recskieknek és mindenkinek, aki ebben a szavazásban részt vett, és azt üzenjük az ország közvéleményének, azoknak, akiknek ez a győzelem reményt adott, hogy 2018-ig vagy 2018-ban, ami most Ózdon történt, az az országban is meg fog történni.
Nos, ezek után az örömhírek után, miután közösen örültünk neki, térjünk rá a másik napirendi témámra; ez már nem lesz olyan örömteli önöknek: ez a kitiltási botrány. Azt szeretném mondani önöknek, fideszes és KDNP-s képviselőtársaim, hogy már régen nem az a kérdés, hogy Vida Ildikónak le kell-e mondani és hogy mikor, a kérdés már az, hogy önök közül, a kormány tagjai közül ki fog lemondani és mikor. (Dr. Répássy Róbert: Szerintem az a kérdés, hogy miért kell lemondania!) Idáig dagadt már ez a botrány.
Ha önök azt hiszik, hogy az emberek úgy érzik, a korrupció árnya rávetült egy icipicit a kormányra, akkor ez nem igaz. Az emberek azt látják, hogy önök a korrupció pöcegödrében lábtempóznak, hogy nehogy elsüllyedjenek teljesen. Igyekszem korrekt lenni, és igyekszem a többi ellenzéki párttal ellentétben láttatni és látni, hogy ebben a konfliktusban van egy nemzetközi erőtér is, és hogy amikor a magyar belpolitika eseményeit vizsgáljuk, akkor igenis nemzetközi aspektusból is figyelnünk kell az eseményeket.
Mire gondolok? Tőlünk nem is olyan messze, egy szomszédos országban egy hatalmas geopolitikai játszma zajlódik. Oroszország és az Egyesült Államok Ukrajna területén háborút folytat. Maga Gorbacsov mondta azt néhány nappal ezelőtt, hogy egy újabb hidegháborús korszakba léptünk, és ebben igaza is van.
Ebből a hidegháborús szemszögből kell sokszor a Magyarországon zajló eseményeket is értékelnünk, ami itt zajlik, azokat a belpolitikai eseményeket is vizsgálnunk, hogy ne növekedjen Magyarországon a nemzetközi befolyás hatása. Nos, ebből a szempontból értékelve a kitiltási botránynak is vannak különféle nézőpontjai, és nagyon rossznak tartom, hogyha valaki ? mint például Gyurcsány Ferenc, aki most nincs itt, talán megint külföldön van ? külföldre viszi a problémákat, és külföldön próbálja a hazai szennyest kiteregetni. (Dr. Rétvári Bence: Kinek hiányzik?) Ilyet a Jobbik soha nem tenne. Ezt mi úgy hívjuk, hogy a legalja.
Azt azért viszont lássuk be, hogy amikor a Fidesz-KDNP képviselői számon kérik Vida Ildikó ügye kapcsán, hogy ez nem korrekt, ne kiáltsunk egyből bűnöst, ne prejudikáljunk, illesse meg az embert az ártatlanság vélelme, akkor önöknek igazuk van. Én mint ellenzéki pártvezető, elismerem, hogy önöknek igazuk van, illessen meg mindenkit az ártatlanság vélelme! Gondolom, önök is így gondolják. Akkor Kovács Béla esetében ez nem volt fontos? Akkor önöknek nem számított az ártatlanság vélelme, az, hogy ne kiáltsunk egyből bűnöst? Kovács Béla esetében lehetett prejudikálni? Ugye, milyen fájdalmas az, amikor valódi érvek nélkül támadják az embert?! Úgyhogy az jutott eszembe az önök vergődését nézve, az a mondás, hogy Isten nem ver bottal. Önöket egy amerikai jó baráttal verte meg a jóisten, hát viseljék most!
A geopolitikai konfliktus tehát zajlik Magyarországon is, ezt mi látjuk, higgyék el, mi látjuk, és eszerint alakítjuk a lépéseinket. Önöknek az a felelősségük, hogy ne gyűrűzzön be még inkább Magyarországra az, ami egyre inkább begyűrűzni látszik. Ezt hogy tudjuk megakadályozni? Úgy, hogyha önök végre tisztázzák magukat a korrupció vádja alól. Ne dobják föl ezt a magas labdát! Már régen tisztázni kellett volna, hogy van-e korrupció a kormányban vagy nincs korrupció. Ez volna a feladat! Mert mindaddig, amíg ezt nem teszik meg, valójában lehetővé teszik azt, hogy Magyarország belpolitikai küzdelmeibe nemzetközi háttérerők avatkozzanak be.
Tudom én, hogy nehéz kérdés ez, hiszen dilemma előtt állnak. Magyarország válaszút előtt áll és a kormány is. Hiszen ha ragaszkodnak ahhoz, hogy nem volt korrupció, igyekeznek ezt titkolni, akkor lehet, hogy belerokkannak a geopolitikai játszmába. Ha föltárják a korrupciót, akkor lehet, hogy a népharag fogja önöket elüldözni, de hát ilyen ez a politika.
Szeretném önöknek elmondani, hogy ezt a levest önök főzték, önök tették bele a hozzávalókat, önöknek is kell kiinniuk az utolsó cseppig, még akkor is, ha a levesbe más is belekerült. Köszönöm a figyelmet, jó étvágyat hozzá! (Taps a Jobbik padsoraiban.)


",Vona Gábor (Jobbik),Jobbik
20142018_055_0002_0002,"DR. SCHIFFER ANDRÁS (LMP): Köszönöm a szót, elnök úr. Tisztelt Országgyűlés! Múlt héten napvilágot látott a hír, hogy az illetékes brüsszeli szerv, az Euratom nem hagyta jóvá az Orbán-Putyin-paktumnak a fűtőanyag-beszerzésre vonatkozó részét. Új helyzet állt elő, (L. Simon Lászlónak:) bármennyire csodálkozik, államtitkár úr. Azt eddig is tudtuk, hogy Paks II.-nél a hiteltörlesztési idő alsó hangon is 21 év, alsó hangon is 21 év, mire megtérülhet, miközben például egy szélerőmű-beruházás 6-8 év alatt megtérülhet.
Tudjuk azt is, hogy a hitel-visszafizetési időszakban az áram ára, amit Paks II. megtermel, 27 és 31 forint per kilowattóra között lesz, ha feltételezzük azt, hogy időben elkészül ez az erőmű; ha feltételezzük azt, hogy nem lesz pluszköltség-növekedés. Ez az ár háromszorosa a jelenlegi árnak, ez az ár kétszerese a piaci árnak és három-négyszerese annak az árnak, amit ma például szélenergiával ki lehet nyerni. Egészen biztos azonban ‑ egészen biztos azonban ‑, hogy 94 százalékos kihasználtsága ennek az új atomerőműnek nem lesz, és az is egészen biztos, hogy lesznek extra költségek. Ilyen extra költség lesz a Bodára tervezett radioaktívhulladék-lerakó, ami nagyjából további 1600 milliárd forintot jelent, és ezt önök annak ellenére tervezik, hogy a pécsi, baranyai polgárok ez ellen tiltakoznak.
Nem igaz az, amit önök az ország energiabiztonságáról állítanak, hiszen a kelet-európai konfliktus miatt veszélybe kerülhet egyébként az üzemanyag-ellátás, függetlenül a brüsszeli döntéstől, és egy olyan konstrukciót terveznek, ami alapján az ország áramellátásnak 60 százaléka egy központból lesz. Ez hihetetlen biztonsági kockázatot jelent! Azt a 3000-4000 milliárdot ‑ és nem beszélve most a járulékos költségekről ‑, amit terveznek elkölteni Paks II.-re, ezt a 3000-4000 milliárdot el lehetne költeni egyébként energiahatékonysági beruházásokra, el lehetne költeni a megújuló energiaforrások fejlesztésére. Ezzel lehetne munkahelyeket teremteni, így lehetne erősíteni a helyi gazdaságot, így lehetne csökkenteni Magyarország importfüggőségét.
Arról is szólni kell, hogy az úgynevezett multikulti blokk is, amire önök is készülnek a Westinghouse behívásával, plusz biztonsági kockázatokat jelent. Az, hogy több helyről, több csatornából jöttek alapanyagok, különböző eszközök a Paksi Atomerőműbe, ott volt a 2003 tavaszi üzemzavarnál. Ukrajnában 2011-ben megtiltották azt, hogy az egyébként orosz építésű atomerőműbe máshonnan szerezzenek be fűtőanyagot; 2014-ben ezt kénytelenek voltak feloldani. Annak idején ez a tilalom pontosan a biztonsági kockázatok miatt jött létre.
És szólni kell arról is, hogy úgy tűnik, miközben folyik ez a pókerjátszma Magyarország részéről Kelet és Nyugat között, a miniszterelnök kezében egy lap a pókerjátszmában az Európa-USA közötti szabadkereskedelmi egyezmény. Azt látjuk, hogy miközben például a brit kormány a napokban keményen kiállt az ellen, hogy offshore magánbíróságokon vonják kérdőre a szuverén kormányokat, Magyarország, Magyarország kormánya hallgat. A két héttel ezelőtt megrendezett vitanapon egyetlenegy szektort tudtak megemlíteni, ahol vélhetően Magyarországnak bizonyos előnye származhat: ez az autóipar.
(13.10)
Tényleg, tisztelt államtitkár úr, államtitkár urak, azt gondolják, hogy Magyarországnak egy összeszerelő országnak kell maradnia, hogy be kell fagyasztani azt a jellegét a magyar nemzetgazdaságnak, hogy multik összeszerelő üzemeiben robotolnak éhbérért a magyar munkások? Egy olyan egyezménybe kívánják betolni Magyarországot, ahol nemcsak a környezetvédelmi, élelmiszer-biztonsági, de a munkajogi védelmet is leépítik. Az a közös a két paktumban, hogy az egyiknél a tárgyalási folyamat 30 évre titkosított, a másiknál pedig gyakorlatilag minden szerződéses dokumentumot 30 évre titkosítottak. Az a helyzet, hogy a két függőség, a kétoldali függőség nem kioltja, hanem felerősíti egymást, és a két függőség - összesítve ‑ végzetes veszélybe sodorhatja Magyarország nemzeti szuverenitását. Ennél azonban még kézzelfoghatóbb dolgokról is szó van.
Az egyik függőség, az egyik árulás, a paksi paktum azzal fenyeget, hogy a következő évtizedekben akár háromszorosára is emelkedhet az áram ára, a másik oldalon az Európai Unió és Amerika között tervezett szabadkereskedelmi paktum pedig azzal fenyeget, hogy a magyar bérek, a magyar emberek bérei soha meg sem fogják közelíteni az európai átlagbéreket. (Az elnök a csengő megkocogtatásával jelzi az időkeret leteltét.)
A két függőség azzal a veszéllyel jár, hogy az emberek kevesebbet fognak keresni és többet fognak fizetni az áramért. Köszönöm szépen. (Taps az LMP soraiban.)


",Dr. Schiffer András (LMP),LMP
20142018_064_0002_0002,"DR. SZÉL BERNADETT (LMP): Köszönöm a szót, elnök úr. Tisztelt Államtitkár Úr! Van egy ország Európában, amely pusztító tempóban néptelenedik el. Lakói évente tíz- és százezer számra költöznek Nyugat-Európába. És miért? Azért, hogy legyen jó megélhetésük, legyenek kiszámíthatóbbak a mindennapjaik. Ennek az országnak a kormánya semmit nem tesz a kivándorlás megfékezéséért, sőt megkockáztatom, hogy titokban talán még örül is neki.
Mert kik mennek el ebből az országból? Elmennek a fiatalok, elmennek a nyelveket beszélők, a piacképes végzettséggel rendelkezők. Talán azt gondolja ez a kormány, hogy ezekkel az emberekkel úgyis csak a baj lenne, mert nem kérnek a keleti típusú illiberális demokrácia úgymond áldásaiból. Ez az ország, amiről beszélek, Magyarország. A kormány szerint persze nincsen semmi probléma, de a számok, a tények teljesen mást mutatnak.
Tavaly 31 500 magyar állampolgár távozott külföldre, másfélszer annyian, mint egy évvel korábban, és ami nagyon durva, hatszor annyian, mint 2009-ben. Többségük ráadásul családalapítás előtt álló fiatal. Közel felük 30 év alatti, háromnegyedük pedig még nem érte el a 40 éves kort sem. Ráadásul a hazai adatok a valós számoknak csupán egy töredékét mutatják. Nézzünk csak bele a külföldi tükörstatisztikákba! A nemrég publikált németországi adatokszerint csak Németországba 21 ezren távoztak 2014-ben.
A kormány persze nem győzi bagatellizálni ezt a problémát. A miniszterelnök úr miről beszél? Arról beszél, hogy ezek a fiatalok kalandvágyból mentek külföldre, meg vendégmunkásokról beszél, akik előbb-utóbb visszajönnek, de addig is jó sok pénzt küldenek haza, ami tetszik a miniszterelnök úrnak, mert ő úgy gondolja, hogy ezzel mindenki jól jár.
Nem, ezzel Magyarország nagyon rosszul jár, a miniszterelnök pedig téved. Ezeknek a fiataloknak a többsége ugyanis nem kalandvágyból megy külföldre. Az itthon végzett fiatalok kőkeményen megélhetési okokból, a magasabb bér, a munka reményében mennek külföldre, és abban is nagyon téved a miniszterelnök, amikor azt mondja, hogy ahogyan kimentek, vissza is jönnek. Egy friss kutatás mutatja, hogy negyedük már haza sem akar jönni. Családok sokaságát látjuk, hogy azért marad kint tartósan, mert nem látja itthon a feltételeit egy élhető életnek, nem látja a perspektívákat, nem látja, hogyan fogja tudni felnevelni a gyerekét, nem látja, hogy mi lesz vele idős napjaira.
Mert milyen kilátásai vannak itthon ezeknek a családoknak? A kinti fizetésének a töredékéből kell megélnie, vagy pedig a biztos munkanélküliség vár rá. Azt kell látni ‑ és most már ideje lenne, ha önök is tükörbe néznének ‑, hogy a kormánynak kőkemény felelőssége van az egyre gyorsuló ütemű elvándorlásban, és az önöké a felelősség, hogy az elmúlt években ez a probléma folyamatosan rosszabbodik. Az egyik hiba az, hogy öt éve nincs bérfelzárkóztatás ebben az országban; a magyar bérek nemhogy közelednének, de még távolodnak is a nyugati bérektől. Ez újabb és újabb kaput nyit meg magyar állampolgárok számára, mennek ki ‑ érthető módon ‑ a magasabb bérek érdekében.
A kormány felelőssége az is, hogy a dolgozók kétharmada átlagbér alatt keres, és komplett ágazatok vannak most már a létminimum alatt; mint ahogy az is az önök felelőssége, hogy az LMP minden tanácsa és biztatása dacára nem csökkentik a munkára rakódó terheket. De az is a kormány bűne, hogy az oktatási rendszer egyre inkább leépül, és egyre kevesebben férnek hozzá a tandíjmentes egyetemi oktatáshoz is.
És vegyék tudomásul, tisztelt kormánypárti képviselőtársaim, hogy önök nem alakítottak ki jó feltételeket a családalapításhoz sem. A család-munka egyensúly ebben az országban csak egy illúzió, a nőket folyamatosan hátrányok érik a munkaerőpiacon, és a fiatal pároknak is kedvező bérlakásszektor pedig ismeretlen fogalom. Nem véletlen, tisztelt képviselőtársaim, hogy a szülőképes korban lévő magyar nőknek már 6-8 százaléka tartózkodik külföldön; ez az arány pár éve még csak 1-2 százalék volt.
Az LMP tudja, hogy van ellenszere a tömeges kivándorlásnak. Az LMP a magas bérek és az oktatás, a tudás megszerzése mellett tette le a voksot. Amíg önök összeszerelő üzemmé tették ezt az országot, mi azt követeljük, hogy nőjenek a nettó bérek, mi visszaadnánk az oktatás elvett forrásait is, fejlesztenénk a felsőoktatást, az egészségügyet és a jövő iparágait. Fejlesztenénk a megújuló energiákat, az energiahatékonyságot. Mi 450 ezer munkahelyet tudnánk létrehozni ebben az országban, és olyan béreket adnánk, amiből meg lehet élni. Emellett mi azt is tudjuk, hogy olyan adórendszerre van szükség, amely a kisebb vállalkozásoknak kedvező, és nem a munkát adóztatja.
Az LMP a dolgozói szegénységet felszámoló javaslatait letette az Országgyűlés asztalára. Önöknek most, tisztelt kormánypárti képviselőtársaim, színt kell vallaniuk. Vagy megszavazzák ezt a javaslatot, vagy ha nem, akkor vállalják fel a gyermekeiket, unokáikat elveszítő családok százezrei előtt, hogy önöket tulajdonképpen nem érdekli ezeknek a szétszakított családoknak a sorsa.
Tisztelt Kormánypárti Képviselőtársaim! A választás az önöké lesz. A dolgozói szegénységet felszámoló csomagunk ott van a Ház asztalán. Számítunk az önök támogatására. (Taps az LMP padsoraiban.)


",Dr. Szél Bernadett (LMP),LMP
20142018_115_0002_0002,"TÓBIÁS JÓZSEF (MSZP): Köszönöm a szót, elnök úr. Tisztelt Ház! Tisztelt Képviselőtársaim! Azt hiszem, abban mindannyian egyetértünk, hogy minden nemzet jövőjét a gyermekeink jelentik, olyanná lesz az országunk, amilyen a benne élő gyermekeink jelene és élete: ha szegénységben élnek, akkor az ország is szegény lesz, ha rossz körülmények között élnek, akkor az ország is rossz körülmények között éli meg hétköznapjait.
Azt gondolom, Magyarországon abban ma már nincs vita, hogy a szegénység mértéke és mennyisége is nőtt. Hátborzongató, hogy a gyermekek vonatkozásában az elmúlt években lévő elszegényedés folyamatosan növekszik. A Magyar Tudományos Akadémia és más elismert kutatások szerint ma Magyarországon közel 50 ezer, tartósan éhező gyermek és több mint 200 ezer olyan gyermek él, aki időszakosan nélkülözni kényszerül. A KSH adataiból az látható, hogy a szegénységben élő gyermekek aránya szinte folyamatosan nőtt az elmúlt években, és ma már minden negyedik gyermek szegénységben él.
A kutatásokból az is kiderül, hogy a nagycsaládosoknál ez 51 százalék, a gyermeküket egyedül nevelőknél pedig 31 százalék él szegénységben. Ma 100 szegénységben élő személy közül 34 gyermek vagy fiatal. Ennek okát valójában egy elhibázott és rossz gazdaságpolitikának a következményeként látjuk, valamint a szociális ellátórendszer szétzilált állapota az oka. Vannak országok, amelyek természetesen ilyen nagyarányú éhezés és tömeges nélkülözés közepette is tudnak sikeresen működni, a vadkapitalizmusban, ez Ázsia, de mi Európában élünk, Európában viszont az a szemlélet, hogy a gyermekekre vigyázni kell, a gyermekek értékek, és nem utolsósorban a gyermekeknek jogai vannak, olyan jogai, amelyek nem kevesebbé teszik őket, hanem különlegességükből fakadóan arra köteleznek mind­annyiun­kat a jelenben, hogy a sorsukat jobbá tegyük. A gyer­mek­éhezés felszámolása tehát közös nemzeti ügyünk, nem pártpolitikai kérdés, nem szómágia, nem politikai csaták terepe, hanem azt gondolom, az a nemzeti minimum, az a társadalmi minimum, amelyben mindannyian felelősek vagyunk, független attól, hogy kormányzó párt vagy ellenzéki párt szerepéről beszélünk.
A gyermekekről való gondolkodás és gondoskodás alapvetően a szülők felelőssége, ezt mondta Balog Zoltán miniszter úr. Igen, azoké a szülőké, akik az elmúlt öt évben a rossz gazdasági politikájuknak köszönhetően egyre rosszabbul élnek ma Magyarországon. Mindenkinek az volna a legjobb, ha ebben az országban meg lehetne élni a fizetésekből, és a szülők megfelelően tudnának gondoskodni a gyermekeikről. Csakhogy azért van szükség ma erre a társadalmi minimumra, mert egyre több a szegény gyermek, mert a szülők egyre kevésbé képesek eltartani a saját családjukat, aminek előzménye egy rossz kormányzás, ami az ő életüket, az ő hétköznapjaikat megnehezíti, és ennek a változtatása a kormány felelőssége.
Segítsenek azonnal, segítsünk közösen azokon a gyermekeken, akik a kutatások szerint egyre nagyobb számban vannak ma Magyarországon, és folytassanak önök olyan kormányzati politikát, amelyben a magyar szülők meg tudnak élni a fizetésükből, van munkájuk és el tudják tartani a családjukat. Nem kell elfogadni a szegénységet és nyugodtan hátradőlni, nyugodt lelkiismerettel politizálni, különösen, ha miniszter az illető, mert a szegénységet megszüntetni kell. Számunkra ez mindenek előtt való, szerintem ebben az ügyben nem lehet pártpolitikai álláspont.
Tisztelettel kérem az Országgyűlést, hogy vegye napirendjére a gyermekéhezés ügyét, azt a társadalmi minimumot, amelyből az elmúlt napokban a kormányzó pártok visszalépték. Ne azt nézzék, hogy honnan jön a javaslat! Azt nézzék, hogy a valóságról szól! Tennünk kell tehát most közösen azért, hogy a gyermekeink ne éhezzenek, hogy fűtött otthonokban legyenek, és ne csak az iskolai menzán, hanem karácsonykor is és ünnepnapokon is meleg étel jusson számukra, legalább háromszor egy nap. Köszönöm, hogy meghallgattak. (Taps az MSZP padsoraiban.)


",Tóbiás József (MSZP),MSZP
20142018_158_0002_0002,"SCHMUCK ERZSÉBET (LMP): Köszönöm a szót, elnök úr. Tisztelt Országgyűlés! Hetek, hónapok óta rágódik az ország a Magyar Nemzeti Bank botránysorozatán, vagyis azon a felháborító pénzszóráson, ami valójában Matolcsy György több száz milliárdos ámokfutása.
Miközben a jegybankelnök által hátrahagyott szám­la egyre vaskosabb, egyre jobban látszik az is, hogy milyen szűk körnek csúsztatott Matolcsy a magyar emberek pénzéből. Lassan egy önálló parlamenti vitanapot megtölthetnénk azzal, hogy pusztán a fel­háborító kifizetéseket felsoroljuk, és azt, hogy a ked­vezményezettek milyen sok szálon kötődnek egy­más­hoz. Ezt egy olasz maffiacsalád is megirigyelhetné. Urizálás, pénzszórás, luxusberuházások, korrupció.
Tisztelt Képviselőtársaim! Magyarország fulladozik a naponta kirobbanó új és újabb ügyekben. Azért fulladozik, mert ezek az ügyek nem oldódnak meg, nincs következményük. Arra is hónapokat kell várni, hogy minden részlet napvilágra kerülhessen. A Fidesz, a kormány és Matolcsy György nyilvánvalóan arra játszanak, hogy az emberek megunják ezt a botrányt, megunják és hazamennek. Sokan már legyintenek is, a politika cinikus hozzáértői pedig azzal intézik el az egészet, hogy a kormányoldal népszerűségének nem ártanak a botrányok, miközben az ellenzék sem erősödik a kormány hitelvesztése miatt. Csakhogy a probléma nem a Fidesz vagy az ellenzék támogatottsága, hanem a közélet, az emberek hitének a lerombolása. Kit érdekel, hogy hányan szavaznak a Fideszre vagy az ellenzéki pártokra, ha közben már semmit nem jelent egy szavazat, nincs súlya az állampolgári elvárásoknak, nincs következménye annak, ha sorozatban követik el a politika legfőbb bűnét azzal, hogy a magánérdeket a közérdek elé helyezik?
Ami most zajlik, az biztos útja annak, hogy a politika és az ország élete elszakadjon egymástól. A ha­tal­mon lévők üzelmei nem a magyar emberek problé­mái, az emberek gondjai pedig csak sokadlagos sze­repet kapnak a hatalmi döntéshozatalban. Biztos útja ez annak, hogy a politika magára zárja az ajtót, és mindenkit eltántorítson attól, hogy valami jót te­gyen ezért az országért vagy a településéért, iskolájáért, kórházáért, utcájáért. A magyar emberek nem ismernek magukra az ország vezetőiben. Nem azt lát­ják Magyarország döntéshozóiban, mint amit el­várnak tőlük, hanem egy idegen, korrupciós világot.
Tisztelt Országgyűlés! A Matolcsy György által vezetett Nemzeti Bank botránya veszélyes Magyarországra. Matolcsy György ma kockázatot jelent a magyar társadalom egészére. Matolcsy György ‑ rajta a miniszterelnöki jóváhagyás pecsétjével ‑ azt üzeni, hogy mindent lehet, csak kellő politikai hátszélre és támogatottságra van szükség. Matolcsy György kilép a nyilvánosság elé, és az arcáról annyi olvasható le, hogy ha a megfelelő emberek állnak mögötted, bármit megúszhatsz. Csakhogy eközben már az ország nyakáig ér a sár, és lassan belefulladunk mi, mindannyian, együtt. Azzal, hogy a kormány, az ügyészség menlevelet ad a jegybank vezetőjének, hogy sem politikai, sem jogi, sem erkölcsi felelősségvállalásra nem hajlandóak, végleg kihúzzák Magyarország alól a talajt, elvágják az utolsó kapaszkodókat is. Ez a politika Magyarország biztonságát, stabilitását és jövőjét veszélyezteti. Felszámolja a közös értékeket, aláássa a közös célokat, lehetetlenné teszi a közös cselekvést. Márpedig ezek nélkül egy ország nem több, mint éppen az egy helyen élők tömege, ahol mindenki úgy érvényesíti saját érdekeit, ahogyan éppen hatalmában áll.
A felelősségvállalás, az egymás iránt vállalt szoli­daritás szétfoszlik, a múltból és a jelenből nem kö­vet­kezik semmilyen jövő, mert arra nem építhetünk, hogy az önök után jövők majd még ügyesebben szórják a pénzt, és még ügyesebben hazudják el az egyébként nyilvánvaló korrupciót, urizálást, offshore-o­zást. Nincs itt semmi látnivaló ‑ mindenre ennyi az üzenetük, ezt szajkózzák; néha pedig másokra mutogatnak. Önök azt képzelik, hogy Magyarország a tízmillió strucc országa. Azt képelik, hogy mindenki a homokba dugja a fejét, közben a kormányon lévők pedig azt csinálnak, amit akarnak. Egyszerűbben szólva: hülyének néznek mindenkit. De az emberek nem hülyék, csak kiábrándultak.
Tisztelt Ház! Ideje véget vetni a Matolcsy-történetnek, mert nemcsak a kormánytöbbség, hanem mindannyian fizetjük az árát. Köszönöm a figyelmet. (Taps az ellenzék soraiban.)


",Schmuck Erzsébet (LMP),LMP
20142018_172_0002_0002,"DR. TÓTH BERTALAN (MSZP): Köszönöm a szót, elnök úr. Tisztelt Képviselőtársaim! A kormány és a Fidesz szemmel láthatóan még mindig nem érti, hogy mi történt október 2-án. Segítek: az emberek többségének elege lett a Fidesz gyűlöletkeltéséből, átláttak a szitán, és nemet mondtak a Fidesz és a Jobbik politikájára.
Önöknek tudomásul kellene venniük, hogy sokan voltak, de nem elegen. Tudomásul kellene venniük, hogy egy érvénytelen népszavazásból nem következik alaptörvény-módosítás. Egy érvénytelen népszavazás hasonló ahhoz - az interneten láttam egy ilyen hasonlatot -, mint amikor egy esküvőn az egyik fél jelenik meg. Mert az ő igenje hiába a jelen lévők száz százaléka, nem eredményez házasságot, se politikai, se közjogi, se semmilyen szempontból, a távolmaradás pedig ebben az esetben sem jelenti azt, hogy a másik fél átadta volna a döntés jogát. És elég nagy a baj, ha a násznép ezért ünneplésbe kezd.
Tisztelt Képviselőtársaim! Ideje befejezniük a látványpolitizálást és a pótcselekvéseket. Egy alaptörvény-módosítás pont olyan értelmetlen a menekültválság kezelésében, mint egy népszavazás. Navracsics Tibor, az önök volt frakcióvezetője megerősítette, hogy eddig sem volt csoportos betelepülés, eddig is a tagállamok döntöttek, ellenükre nem lehetett betelepíteni senkit a területekre, és nem is lehet. Mivel érvénytelen népszavazásból nem következik alaptörvény-módosítás, ezért itt bejelentem, hogy az MSZP frakciója nem vesz részt az alaptörvény-módosítás folyamatában, sem az ötpárti egyeztetésen, sem a vitában, sem pedig a szavazáson.
Tisztelt Képviselőtársaim! Csalárd az alaptörvény-módosítás, mert az Alaptörvényben benne van a sajtószabadság is. (Az MSZP képviselői felmutatják a Népszabadságot.) De áttételesen az Alaptörvény több helyen rögzíti, hogy nem szabad a közpénzt ellopni. A fideszes korrupciót nem lehet eltakarni sem alaptörvény-módosítással, sem úgy, ha elhallgattatnak egy újságot.
Önök a hétvégén újabb szöget vertek a sajtószabadság koporsójába. (Kunhalmi Ágnes: Szégyen!) Mert senkinek ne legyen illúziója: ahol a közszolgálati média a Fidesz pártszócsöve, ahol a közpénzből felhizlalt fideszes oligarchák felvásárolhatják a kormánytól független médiumokat, és az írásaik miatt bezárhatják, ahol munkájukat végző újságírókat tilthatnak ki a Parlamentből, ott sajtószabadságról nem beszélhetünk. (Közbeszólás az MSZP soraiból: Szégyen!) Tegnap az Origo, a vs.hu, a TV2, ma a Népszabadság - ki a következő? (Soltész Miklós: A Népszava!)
Tisztelt Képviselőtársaim! A Fidesznek és a kormánynak el kell számolnia az értelmetlenül és feleslegesen elköltött 17 milliárd forintnyi közpénzzel. Ez a pénz hiányzik a hazai egészségügyből és oktatásból. Az elszámolást pedig egy országgyűlési eseti bizottságnak kell kivizsgálnia, erre a mai napon benyújtottunk egy javaslatot.
Ideje visszatérni a hétköznapok politikájához, a napi gondokhoz és a Fidesz botrányos ügyeihez. Márpedig botrányos ügyekből nincs hiány, mert ne legyen kétségünk: Rogán Antal helikopterét Orbán Viktor repteti; Habony Árpád arcátlan meggazdagodását és kivagyiságát Orbán Viktor garantálja; a nem stróman gázszerelője példátlan karrierjét és vagyonosodását Orbán Viktor biztosítja.
Tisztelt Képviselőtársaim! Orbán Viktor klepto­krá­ci­ájának megszüntetése érdekében kidolgoztuk az úgynevezett antikorrupciós javaslatcsomagunkat, melyet a héten véleményezésre megküldünk (Németh Szilárd István közbeszól.) a jogvédő és civil szervezeteknek. Szeretnénk, ha a javaslatok úgy kerülnének az Országgyűlés elé, hogy azok találkozzanak a jogvédő szervezetek szakmai álláspontjával is.
Tisztelt Országgyűlés! A fideszes pénzszivattyúval történő leszámolást követően olyan Magyarországot kívánunk építeni, ahol a törvények nem a korrupciót szolgálják, hanem rendszerszinten akadályozzák meg a közpénzek szétlopását; olyan Magyarországot, ahol a korrupciót elkövetőket zárják be, és nem az erről beszámoló újságokat. Jó, ha minden diktátor megtanulja: újságok betiltásával nem lehet elnyomni a szabadság hangját. Ez Orbán Viktornak és a Fidesznek nem fog sikerülni - ezért fogunk dolgozni. Köszönöm, hogy meghallgattak. (Taps az MSZP soraiban. - Fodor Gábor tapsol.)


",Dr. Tóth Bertalan (MSZP),MSZP
20142018_206_0002_0002,"VOLNER JÁNOS (Jobbik): Köszönöm szépen, elnök úr. Tisztelt Képviselőtársaim! Mielőtt a mai felszólalásom témájába belekezdenék, hadd jelezzem előre, hogy tekintettel arra, hogy a Jobbik által a hétvégén bejelentett földesúradó ötlete a kormánynak nem tetszik, ma reggel már megkaptam az első kormánypárti sajtóérdeklődéseket, amelyekből arra következtetek, hogy a személyem ellen ismét egy lejárató cikksorozat fog készülni. Minden esetben egyébként mostanában ez így történik: hogyha olyan ötletekkel állunk itt elő, vagy kellemetlen kérdéseket teszünk föl Orbán Viktornak, akkor jön a kormánypárti sajtó lejáratása. Jelezni szeretném államtitkár úr részére, mint egyetlen kormánypárti képviselő részére az ülésteremben, hogy ez engem a legkevésbé sem zavar, őszintén szólva.
No, belekezdve a dologba, arról van szó, hogy Magyarországon éves szinten 400 milliárd forint közvetlen kárt okoz a korrupció. Arról van szó, hogy ennek a korrupciónak az üldözésében sem a Legfőbb Ügyészség, sem a rendőrség, sem az Állami Számvevőszék, magyarul egyetlen olyan szerv sem jeleskedik, amelynek a vezetői egyébként a Fidesz által kinevezett személyek.
Azért ne felejtsük el, valóban arról van szó, hogy a legfőbb ügyész például, akiknek dolga lenne ezeket a korrupciós bűncselekményeket üldözni, a Fidesznek a volt tagja, az Állami Számvevőszék élén egy volt fideszes országgyűlési képviselő áll, és valahogy nem találják a nyomát a közbeszerzések révén megvalósuló korrupciós ügyleteknek. Fontos, hogy végre legyen Magyarországon elszámoltatás. Mi 2018-as kormányra jutásunk esetén elszámoltatásra készülünk, de ezt nem úgy fogjuk végrehajtani, mint ahogy a Fidesz vagy az MSZP tette, ők soha semmilyen nagyhalat nem vontak felelősségre, nem borult meg a rendszer önmagában. Mi valódi és kőkemény elszámoltatásra készülünk.
Fontos azonban azt látni, hogy a kormánypárt nem kis részben a fideszes képviselők szavazataival törvényesítette a korrupciónak egy jelentős részét, gondoskodott arról, hogy ne lehessen törvényileg megfogni ezeket az ügyleteket, noha jól látható, hogy egyébként politikai hátszél repíti előre a kormányfő közvetlen környezetében lévő nagyvállalkozókat, azokat az embereket, akik egymás után szerzik Magyarországon a milliárdjaikat. Fontos ebben az esetben, hogy ezt a vagyontömeget, aminek büntetőjogi eszközökkel nem lehet vagy kétséges a visszaszerzése, ezeket adók formájában vissza kell tenni a magyar költségvetésbe. Mi tehát, jobbikosok arra készülünk, hogy amikor 2018-ban kormányra jutunk, egy olyan mértékű adótömeget vetünk ki kifejezetten a politika közeli vagyonosodásra, amelybe gyakorlatilag az érintettek bele fognak feketedni, magyarul, el fogják veszíteni néhány év alatt a vagyonuk jelentős részét.
Ettől a vagyontól el kell köszönnie azoknak a kormánypárti vállalkozóknak, akik most jelentős vagyontömeget halmoznak föl, egymás után nyernek a közbeszerzéseken, újabb és újabb milliárdok, jachtok, horvátországi villák és hasonlók jellemzik az életüket.
Fontos látni, hogy a becsületes vállalkozókat, akik tisztességes üzletmenetet folytatnak, és rendesen versenyeznek úgy, ahogy egyébként a kormánypárti vállalkozók jelentős része nem teszi, a tisztességes vállalkozókat mi mentesíteni fogjuk az ilyen jellegű adófizetési kötelezettségek alól, őrájuk nem fog kiterjedni ez, azonban a politika közeli vállalkozásokra minden esetben. 300 millió forintos éves vagyonosodás fölött progresszív adórendszert vezetünk be. Minél nagyobb a vagyonosodás egészen 2002-ig visszamenően, tehát a Medgyessy-kormány elejéig visszamenően, annál nagyobb mértékű lesz az adó mértéke, és gondoskodni fogunk arról, hogy a költségvetés visszaszedje azokat a pénzeket, amelyeket most a közösségi pénzekből az érintettek jelentős politikai háttértámogatással meg tudtak szerezni.
Gondoskodunk majd arról is, hogy ha valaki ezeket megpróbálja eltitkolni, megpróbálja a vagyonát feldarabolni, akkor büntetőjogi eszközökkel felelősségre vonjuk majd az illetőt. És ugyanúgy gondoskodni fogunk arról is, hogy ne lehessen off­shore cégek nevén még több pénzt eldugni, a meglévőket pedig akár titkosszolgálati eszközökkel, akár adatcsere-egyezmények keretein belül vissza fogjuk szerezni.
Erre készüljenek, ez lesz a Jobbik adórendszere 2018-ban. Köszönöm szépen. (Taps a Jobbik soraiból.)


",Volner János (Jobbik),Jobbik
20142018_212_0002_0002,"KÓSA LAJOS (Fidesz): Elnök Úr! Tisztelt Ház! Valóban a múlt héten, nyugodtan mondhatom, Európában és környezetében terrorhullám söpört végig; ne feledkezzünk meg a szentpétervári metróban történt robbantásos merényletről, Stockholmról, Egyiptomról, és mindez napnál világosabban felhívja a figyelmet arra, hogy a valódi probléma a migrációs válság és az erre rárakódó terror- és erőszakhullám, amivel Európa rendkívül nehezen tud megbirkózni, egyáltalán ezzel a kihívással szembenézni.
Annál is inkább nehezen tud megbirkózni, mert akkor, amikor egyébként nyílt politikai küzdelem folyik a migrációpárti és a migráció elleni erő között, a migrációpártiak Soros Györggyel az élen azt mondják, hogy a migráció jó, ez nem fenyeget bennünket, ez egy lehetőség, integrálni kell a migránsok millióit, eközben egyre nagyobb számban nő azoknak a tábora, akik azt mondják, hogy ez a migráció kezelhetetlen, ez elmossa Európát, ez veszélyezteti az értékeinket, az identitásunkat, a biztonságunkat. És valóban, ha most figyeljük a híreket, látjuk, hogy bekövetkezik az, amit egyébként józan fejjel lehetett tudni, hogy az Európába érkező migránsok következő lépésükben a családegyesítést szorgalmazzák, és ha lehet hinni a híreknek, akkor csak Németországban több mint egymillió ember készül családegyesítés címen újra pozíciót fogni, 250 ezren vannak olyan helyzetben, hogy a családegyesítést kezdeményezzék. Ez az ottani családmodell szerint egyébként minimum öt embert jelent, ez több, mint amennyi ember egyébként tavaly Németországba érkezett illegálisan. Tehát látszik, hogy ennek a folyamatnak nincs vége, és beláthatatlan következményekkel fenyeget bennünket az, ha itt nem teszünk valamit. Magyarország pedig napnál világosabban teszi a dolgát, betartja a schengeni egyezményeket, betartja a dublini jegyzőkönyveket, megállította a migrációs hullámnak a Délnyugat-Balkánon áradó folyamát, és Magyarország a maga részéről eleget tesz annak a követelménynek, amire egyébként mindnyájan letettük az esküt: hogy megvédjük Magyarországot.
A hét végén zajló események is ennek fényében érthetőek, hiszen ne felejtsük el: a Soros György-párti (Korózs Lajos: Fidesz!) szervezetek jelentős megmozdulást szerveztek a fővárosban, csupa olyan ügyben, aminek a felvetése is kicsit abszurd, hiszen semmilyen egyetemet nem zártunk be és nem is fogunk bezárni. A magyar kormánynak ilyen szándéka nincs, a felsőoktatási törvény ezt nem teszi lehetővé. (Közbeszólások az MSZP soraiból.) A tanszabadságot semmi nem fenyegeti, erről nem is szól a törvény. Az oktatási szabadságot semmi nem fenyegeti (Kunhalmi Ágnes: Dehogynem! Ti! ‑ Korózs Lajos: A Fidesz!), erről sem szól a törvény. A kutatási szabadságot semmi nem fenyegeti, erről nem szól a törvény.
Tehát napnál világosabb, hogy másnak kellett lenni a valódi okának ennek a megmozdulásnak, habár lehet, hogy akik részt vettek benne (Korózs Lajos: Mindenki szembejött veled, mi?), azoknak ez nem volt világos (Bangóné Borbély Ildikó közbeszól.), de azok a követelések abszurditások, hiszen semmi nem fenyeget, semmi nem valós; ezzel az erővel az ellen is lehetne tüntetni, hogy az ég színét ne változtassa meg a felsőoktatási törvény pirosra kék helyett. Sikeres ez a tüntetés, hiszen nem fog az ég színe változni, a Közép-európai Egyetem sem fog bezárni, tanszabadság is van, oktatási szabadság is van, kutatási szabadság is van (Kunhalmi Ágnes közbeszól.), tehát napnál világosabb, hogy másról szól a dolog.
Arról szól a dolog, tisztelt Ház, hogy a migrációs ügyben, ahol Soros Györgynek és szervezeteinek nagyon világos pozíciója van, ha a magyar kormány törekvései érvényesülnek, akkor ott a migrációs biznisznek lőttek. Az a migrációs biznisz, amit láttunk, hogy hogyan valósul meg a bangladesi fiatalemberek esetében, a Soros György által finanszírozott szervezet fordul a bírósághoz, a Soros György által finanszírozott szervezet a szakértője a tárgyalásnak, a Soros György által finanszírozott szervezet tiszteletbeli elnöke a bíró, ráadásul ‑ hogy ne legyen félreérthető ‑ még a Soros György-féle egyetemen is van állása, innentől kezdve, képzeljék el, a Soros György-féle szervezetnek az álláspontja győzedelmeskedett, csak a magyarok és Magyarország volt a ráfizető, és fenyegeti Magyarországot az, hogy súlyos milliókat kell ismeretlen bangladesi fiatalembereknek kifizetni.
Na, ez az a migrációs biznisz, aminek véget kell vetni, ennek kell megálljt parancsolni, és ezért van a felháborodás, tisztelt parlament. Mi pedig meg fogjuk védeni Magyarországot. Köszönöm a figyelmet. (Taps a kormánypártok soraiban.)


",Kósa Lajos (Fidesz),Fidesz
20142018_236_0002_0002,"HARRACH PÉTER (KDNP): Tisztelt Elnök Úr! Tisztelt Ház! Napirend előtti felszólalásom előtt engedjék meg, hogy frakciónk nevében én is búcsút vegyek dr. Rubovszky Györgytől, képviselőtársunktól és barátunktól. Ő egy hívő polgári családból származott, és onnan hozta értékrendjét és normáit, ami meghatározta az életét magánéletében éppúgy, mint közéleti tevékenységében. Gondos családapa volt, korrekt, sőt becsületes ügyvéd, elkötelezett kereszténydemokrata, kötelességtudó képviselő. Búcsúzunk tőled, kedves Gyuri. Isten veled! Nyugodj békében!
Kedves Képviselőtársaim! Tudom, hogy ma a vita a rejtett párfinanszírozásról, a számomra ízléstelen plakátháborúról fog szólni, de ma inkább az ország legnagyobb problémájáról, a migráció kérdéséről szólnék néhány szót, méghozzá arról, hogy hogyan látjuk mi, kereszténydemokraták; ugyanis többször tapasztaljuk azt, hogy kioktatnak minket kereszténységből még azok is, akiknek nem sok köze van ehhez, sőt sok esetben aktív egyházgyűlölők is. Azt is tapasztaljuk… (Szabó Szabolcs: Fabiny Tamás!) Csak nem úgy érzi, hogy önről van szó, uram? (Derültség a kormánypártok soraiban. ‑ Szabó Szabolcs: Fabiny Tamásról. ‑ Az elnök csenget.) Sőt, egyházi körökből is különböző megnyilvánulások hangzanak el.
Mi szövetségben hozzuk döntésünket a Fidesszel együtt, de az természetes, hogy vannak saját motívumaink is ezek mögött a döntések mögött. Most erről szeretnék néhány szót szólni.
Két fontos elvet kell kihangsúlyoznunk: az üldözötteken segíteni kell, illetve az önvédelem kötelességünk. Hogy mit jelent számunkra az üldözötteknek nyújtott segítés, azt látják legutóbbi megnyilvánulásainkból és abból, hogy uniós képviselőnk, Hölvényi György is sokat tesz az üldözött keresztények, a közel-keleti keresztények érdekében. Miért pont a keresztények? Egy olyan közösséget próbálunk segíteni a Közel-Keleten, akik 2 ezer éve ott élnek, és akik most nagyon megfogyatkoztak. Természetes, hogy nincs energiánk arra, hogy mindenkin segítsünk, azokon kell segíteni, akik valamilyen szempontból a mi közösségünkhöz tartoznak. De nem csupán a közel-keleti keresztényeknek nyújtott segítségről van szó, és nem csupán a Kereszténydemokrata Néppárt teszi ezt, hanem az állam is és az egyház is. Tudjuk azt, hogy kórházak, lakóházak és iskolák felépítésében nyújtott segítséget a magyar állam, gyűjtést rendezett az egyház, és így az egyének is hozzá tudtak járulni a közösségi támogatáshoz.
A másik szempont az önvédelem. Nyilvánvaló, hogy nekünk azt a nemzetet, azokat a családokat kell védenünk, akik hozzánk közel állnak. Az is tény, hogy a tömeges bevándorlás nemcsak a kultúránkat, de családjaink biztonságát is veszélyezteti, ezért azok a döntések, amelyeket közösen hoztunk meg, indokolják ezt az önvédelmet.
És még egy kérdésről kell szólnunk. Sokan azt feltételezik vagy azt állítják, hogy az egyházi megnyilatkozások, konkrétan Ferenc pápa szavai kifejezetten ellentétben vannak a kormány intézkedéseivel. Nyilvánvaló, hogy egy egyházi tisztségviselő elsősorban lelkipásztorként nyilatkozik meg, az pedig az egyénnek, az egyes embernek a védelmét jelenti. De mi egy tömeg ellen védekezünk, ez pedig önvédelem. A kettő különbözik; egy lelkipásztor és egy politikus felelősségéről van szó, és ez a kettő megfér egymás mellett, még ha súlyoznunk is kell ezeknek az intézkedéseknek a jelentőségét. (Szabó Szabolcs nevet.)
(11.10)
És még egy utolsó gondolat: ha azt nézzük, hogy mi idézte elő ezt a nagy áradatot, akkor bizony nem hagyhatjuk figyelmen kívül azt, ami Észak-Afrikában és a Közel-Keleten a különböző beavatkozások miatt történt. Köszönöm szépen a figyelmüket. (Taps a kormánypárti padsorokban. ‑ Gőgös Zoltán közbeszól.)


",Harrach Péter (KDNP),KDNP
20142018_249_0002_0002,"DR. GULYÁS GERGELY (Fidesz), a napirendi pont előadója: Köszönöm a szót. Tisztelt Elnök Úr! Tisztelt Országgyűlés! Tisztelt Államtitkár Úr! Az előterjesztett országgyűlési határozati javaslat címe is egyértelműen meghatározza a tárgyát: a Czeglédy-ügy károsultjainak rendkívüli kárrendezéséről.
Ismert az, hogy 2017 májusában indult nyomozás bűnszervezetben elkövetett csalássorozat miatt, amelynek a tárgya az volt, hogy fiatalok számos vállalatnál végeztek diákmunkát a Czeglédy Csaba által vezetett Human Operator Zrt. által szervezett hálózaton keresztül, Czeglédy Csaba és az általa vezetett céghálózat azonban többhavi tagi jövedelmüket nem fizette meg.
A gyanú szerint a Czeglédy Csaba által vezetett Human Operator Zrt. köré szerveződő, munkaerő-közvetítéssel foglalkozó céghálózat 2013-16 között mintegy 3 milliárd forint vagyoni hátrányt okozott az állami költségvetésnek: 1,7 milliárd forint áfát, és 1,6 milliárd forint személyi jövedelemadót nem fizettek meg. A Human Operator Zrt.-hez kapcsolódó iskolaszövetkezetek nagy része a cég által közvetített diákmunka után nem fizette ki a diákok májusi és júniusi jövedelmét.
Senki nem vitatja azt, hogy a büntetőeljárás lefolytatása, a bűncselekmény tényének megállapítása, a büntetés kiszabása a bíróság hatáskörébe tartozik. Az Országgyűlésnek ezen a területen nincsen feladata. Egy dolgot azonban meg kell állapítanunk: az alapos gyanú szerint, a bíróság által is indokoltnak talált előzetes letartóztatások mellett folyik egy olyan büntetőeljárás, amelyben 3,5 milliárd forint az a kár, amelyet a magyar államnak a Human Operator Zrt. működése okozott.
Miután ismerjük a kielégítési igények sorrendjét (Bangóné Borbély Ildikó: Az Eszosz-ügynél miért nem ismertétek?), és ezért az állami követelés megelőzi a munkavállalói követeléseket, ezért azt nyugodtan kijelenthetjük, hogy csak ha a cégnek 3,5 milliárd forint fölötti vagyona lenne a végelszámolás során, akkor van esély arra (Bangóné Borbély Ildikó: Undorító, komolyan!), hogy az a majdnem ezer diák, akinek a májusi és júniusi fizetését nem fizette ki a csőd miatt az iskolaszövetkezet, illetve a Human Operator Zrt., pénzhez jusson; tehát akkor juthatna pénzhez, ha efölött még lenne bármilyen vagyona a cégnek. Erre esély nincs, ennek az időtartama egyébként is rendkívül hosszú, és miután olyanokról van szó, akiket az alkotmány is különleges védelemben részesít, a legfiatalabbakról, akik számára az a 20-tól 120-150 ezer forintig terjedő jövedelem, amelyet kéthavi munkájukkal idén májusban és júniusban megkerestek, rendkívül jelentős juttatást jelent, ezért az állam minden további nélkül ex gratia jellegű juttatásként dönthet az ő kárrendezésükről. Azt reméljük, hogy az országgyűlési határozat következményeként a kormány a kárrendezési sorrendet ilyen szempontból megfordítva, először a diákokat az állami költségvetésből kártalanítja.
Azt is tudjuk ‑ és ezért értem, hogy noha más frakció nem érezte úgy, hogy jelen kell legyen, a Szocialista Párt mégis képviselteti magát a vitán ‑, hogy Czeglédy Csaba a Vas megyei Demokratikus Koalíció és Szocialista Párt közös frakciójának vezetője volt, egyébként is a Magyar Szocialista Párt emblematikus alakja volt a megyében. A büntetőeljárásnak ehhez természetesen nincs köze, ugyanakkor úgy gondoljuk, hogy annak a feltárása indokolt, hogy ezek a jelentős vagyonok, amelyekkel egyébként az államot károsította meg Czeglédy Csaba, és fiatal munkavállalókat károsított meg Czeglédy Csaba, azok bármilyen formában pártfinanszírozássá váltak-e vagy sem. De ez a politikai vonatkozása az ügynek, ez az országgyűlési határozat ennek a lehetőségét felvillantja, de a kormányt ezzel kapcsolatosan semmire sem kéri fel, hiszen ennek vagy van büntetőjogi relevanciája, vagy nincs, ha nincs, akkor politikai vizsgálat tárgya lehet.
(9.10)
De itt és most egy közös célunk kell hogy legyen: egy alapos gyanú szerint elkövetett bűncselekmény károsultjai, akik (Bangóné Borbély Ildikó: Az Eszosz-ügynél nem voltatok ennyire korrektek.) ráadásul fiatalok és diákok, dolgoztak és nem kaptak fizetést, azok a lehető leghamarabb kaphassák meg az őket megillető jövedelmet.
Erre szeretnénk a kormányt felkérni, ezért kérünk valamennyi frakciót, azokat különösen, akiknek Czeglédy Csabához közük is van és politikai értelemben Czeglédy Csaba elvbarátai, hogy adják meg a támogatásukat, és szavazzák meg ezt az országgyűlési határozatot. Köszönöm, elnök úr. (Heringes Anita: Szégyellni fogod még magad emiatt! ‑ Bangóné Borbély Ildikó: Az Eszosz-ügyben nem voltatok ennyire korrektek!)


",Dr. Gulyás Gergely (Fidesz),Fidesz
